---
layout: post
title: Il primo post
subtitle: Fine dell'estate
gh-repo: EugenioRss/eugeniorossini.github.io
gh-badge: [star, follow]
tags: [blog, riflessione, estate]
comments: true
mathjax: true
author: Eugenio Rossini
---

Questo è il primo post su questo blog personale. Lo scrivo durante un tardo
pomeriggio di fine estate. Sono ancora a casa al mare ed il tempo promette
pioggia. Sono abbastanza sicuro che nei dintorni, nelle campagne, sulle colline,
ha piovuto abbastanza perché l'aria si è rinfrescata anche qua in paese. 

Questo blog l'ho aperto adesso, alla fine dell'estate in cui ho compiuto 30 anni
e forse involontariamente ho deciso di lasciare una traccia su questi lidi, che
sono privati ma sono anche pubblici. Questo è uno spazio dove idealmente vorrei
condividere i miei pensieri, le mie riflessioni, la musica che ascolto ed i
libri che leggo, vorrei poter parlare di cinema, delle persone nuove che
incontro e dei miei amici storici. Vorrei parlare di sensazioni personali senza
esporre la mia vita privata. Vorrei costruire qui il mio profilo social, dove
scelgo ogni momento, coscientemente, cosa pubblicare e cosa no, cosa raccontare
e cosa tenere privato. Non voglio assolutamente essere schiavo della presenza
sul web ad ogni costo e tuttavia mi piacerebbe che questi post diventino pagine
dove scrivere liberamente e dove magari altri possano riconoscersi.

Non ho mai vissuto a pieno l'epoca d'oro dei blog personali però ultimamente mi
affascina l'idea di ritornare ad un vecchio modo di fare social.
Non un modo reazionario bensì un'alternativa consapevole all'esposizione sul
web. Come dicevo sopra, l'idea è quella di avere più sotto controllo questo tipo
di tecnologia e di poter decidere autonomamente cosa pubblicare e cosa no.
Mentre sui social che usiamo quotidianamente l'algoritmo che gestisce i trend e
la popolarità dei nostri profili dipende molto d un fattore esogeno, qua sui
blog personali non si pretende di apparire con i famosi 15 minuti di popolarità,
piuttosto si cerca di costruire un piccolo spazio dove poter vivere in
serenità, all'interno del vasto web.

Mentre scrivo ha iniziato a piovere molto forte, sto guardando il giardino
davanti casa e fa fatica a ricevere tutta questa acqua che arriva. Siamo stati
molte settimane, mesi forse, senza pioggia ma adesso ci voleva. L'estate dei
miei trenta anni è finita cosi, di colpo, con un'acquazzone che ha spazzato via
il torrido caldo di questi giorni e ha riportato il fresco che anticipa
l'autunno. 

Questo periodo dell'anno, a cavallo tra metà agosto e settembre è sempre stato
per me, come penso per molte o molti di voi, un momento per pianificare l'anno
che verrà, il momento dei buoni propositi. Diciamo che spesso i buoni propositi
sono molti di più di quelli che verosimilmente riusciremo a perseguire. Io
almeno faccio così: ogni giorno mi viene in mente un buon proposito che vorrei
realizzare, piccolo o grande che sia e me lo segno, poi faccio la conta di
quelli che via via, durante l'inverno successivo riesco a realizzare. Di solito
molti propositi, quelli più grandi soprattutto, i *macro-propositi* riesco
sempre ad attuarli. Tanti invece, più piccoli, briciole, si perdono per strada.
Negli anni ho imparato a scremare questi ultimi a monte in modo da tenere solo
quelli verosimilmente realizzabili. Alcuni buoni propositi di quest'anno:

* dedicare più tempo all'arte: andare a teatro, andare all'opera, andare ai
  concerti sinfonici, frequentare più mostre, documentarmi ed ascoltare
  programmi dedicati
* viaggiare da solo: organizzare un viaggio in solitaria (probabilmente qualche
  capitale del Nord Europa) e farlo in maniera consapevole, non iper-turistica
  (e.g. non organizzare tutto tutto, lasciare spazio agli imprevisti e prendersi
  il tempo necessario per vedere tutto)
* approfondire la passione dei bonsai: è da qualche anno che sto acarezzando
  questa idea, vorrei che diventasse più seria, non vorrei che mi vincolasse
  troppo alla presenza a casa
* trattare la musica con più rispetto e consapevolezza: non sforzarsi di
  ascoltare più musica possibile solo per scoprire l'enorme mole di artisti che
  ci sono a giro ma sapersi concentrare via via sulla musica che si è **scelto**
  di ascoltare. Per fare questo vorrei realizzare finalmente in casa nuova
  l'impianto hi-fi per il giradischi ed il lettore cd (questo non deve diventare
  una chimera dell'ascolto puro ai livelli dell'high-end ma solo lo strumento
  per rendere giustizia alla musica)
* correre di più: parallelamente all'allenamento in palestra vorrei che la corsa
  diventasse una routine (livello di difficoltà: altissimo)

Dai, sono quasi tutti realizzabili. Alcuni sono ereditati dagli anni passati o
sono dei miglioramenti di cose a cui già stavo pensando. Sono comunque tutte
legate da un filo rosso che li accomuna: la consapevolezza ed il rispetto del
tempo. Mi sono reso conto che dal periodo universitario in poi il mio cervello
si è abituato ad andare più veloce e facendo così mi sembra di aver perso dei
pezzi per strada, pezzi di passioni, pezzi di me. Vorrei rallentare e tornare a
quel modo di affrontare la vita. Penso che ci riuscirò. Sto affrontando questo
problema da più fronti, sperando che la strategia sia quella giusta.

Adesso ha smesso di piovere ed è uscito il sole. Sto vedendo che molta gente
risale dalla spiaggia verso le case e mi immagino che molti si siano ritrovati
per un'oretta buona tutti stipati all'interno degli stabilimenti balneari ad
aspettare che la pioggia diminuisse o smettesse del tutto. Ecco mi sembra che
ogni tanto la pioggia, come la bonaccia per i velisti, serva e sia necessaria.
Serve perché dobbiamo ogni tanto fermarci e riflettere, su quello che siamo
diventati, sulla musica che abbiamo appena ascoltato, sul libro che abbiamo
letto o sul film che abbiamo visto. Questo ci permette di assimilare meglio
l'informazione e magari ci permette di confrontarci con altri che, come noi,
aspettano che il temporale estivo sia finito. 