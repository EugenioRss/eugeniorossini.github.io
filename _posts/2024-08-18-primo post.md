---
layout: post
title: Il primo post
subtitle: Fine dell'estate
gh-repo: EugenioRss/eugeniorossini.github.io
gh-badge: [star, follow]
tags: [blog, riflessione, estate]
comments: true
mathjax: true
author: Eugenio Rossini
---

Questo è il primo post sul mio blog personale. Lo scrivo durante un tardo
pomeriggio di fine estate. Sono ancora a casa al mare ed il tempo promette
pioggia. Sono abbastanza sicuro che nei dintorni, nelle campagne, sulle colline,
ha piovuto abbastanza perché l'aria si è rinfrescata anche qua in paese. 

Ho deciso di aprire uno spazio adesso, alla fine dell'estate in cui ho compiuto 30 anni
e, più o meno volontariamente, mi sono deciso a lasciare una traccia scritta su
queste pagine web. In questo spazio vorrei idealmente condividere i miei pensieri, le riflessioni, la musica che ascolto ed i
libri che leggo, vorrei poter parlare di cinema, delle persone nuove che
incontro e dei miei amici storici. Vorrei poter parlare di sensazioni personali senza
esporre la mia vita privata. Vorrei costruire qui il mio profilo social, dove
scelgo ogni volta, coscientemente, cosa pubblicare e cosa no, cosa raccontare
e cosa tenere privato. Non voglio assolutamente essere schiavo della presenza
sul web ad ogni costo e tuttavia mi piacerebbe che questi post diventino pagine
di un diario dove posso scrivere in libertà e dove altri possono riconoscersi.

Non ho mai vissuto a pieno l'epoca d'oro dei blog personali però ultimamente mi
affascina l'idea di ritornare ad un vecchio modo di fare social. Anche e soprattutto vedendo la
dedizione e la fantasia con cui alcuni affrontano questo modo di fare internet
(vale la pena dare un'occhiata a questo
[blogroll](https://www.lkhrs.com/blogroll/){:target="_blank"} che racchiude
tante idee interessanti)

Quello che intendo non è un modo reazionario e nostalgico di un passato che non
tornerà mai (anche se c'è un po' di amore diffuso per tutto ciò che è vintage) bensì un'alternativa consapevole all'esposizione sul
web. Come dicevo sopra, l'idea è quella di avere più sotto controllo questo tipo
di tecnologia e di poter calibrare con quale profondità affrontare alcuni temi.
Mentre sui social che usiamo quotidianamente l'algoritmo che gestisce i trend e
la popolarità dei nostri profili dipende molto da un fattore esogeno, qua sui
blog personali non si pretende di apparire con i famosi 15 minuti di popolarità,
piuttosto si cerca di costruire un piccolo spazio dove poter vivere in
serenità, all'interno del vasto web.

{: .box-note}
**Tips:** Interessante questa idea di blog a tema tech ma completamente
alimentato da un pannello ad energia solare che sta sul balcone di casa del
blogger: [Low Tech Magazine](https://solar.lowtechmagazine.com/it/){:target="_blank"} 
Quando è brutto tempo ed il sistema di batterie è scarico va giù (si vedano le
previsioni del tempo riportate in fondo al sito).

Mentre scrivo ha iniziato a piovere molto forte, sto guardando il giardino
davanti casa e vedo che fa fatica a ricevere tutta questa acqua che arriva. Siamo stati
molte settimane, mesi forse, senza pioggia ma adesso ci voleva. L'estate dei
miei trenta anni è finita cosi, di colpo, con un'acquazzone che ha spazzato via
il torrido caldo di questi giorni e ha riportato il fresco che anticipa
l'autunno. 

<center>
<iframe width="560" height="315" src="https://www.youtube.com/embed/PKfD8d3XJok?si=QzOiqfjj3OjpVslJ" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" referrerpolicy="strict-origin-when-cross-origin" allowfullscreen></iframe>
</center>

> Fall is here, hear the yell  
Back to school, ring the bell  
Brand new shoes, walking blues  
Climb the fence, books and pens  
I can tell that we are gonna be friends  
I can tell that we are gonna be friends


Questo periodo dell'anno, a cavallo tra metà agosto ed i primi di settembre è sempre stato
per me, come penso per molte o molti, un momento per pianificare l'anno
che verrà, il momento dei buoni propositi, il momento in cui prendiamo
consapevolezza che vorremmo migliorare sotto certi aspetti. Diciamo che spesso i buoni propositi
sono molti di più di quelli che verosimilmente riusciremo a perseguire. Io
almeno faccio così: ogni giorno mi viene in mente un buon proposito che vorrei
realizzare, piccolo o grande che sia e me lo segno, poi faccio la conta di
quelli che via via, durante l'inverno successivo riesco a realizzare. Di solito
molti propositi, quelli più grandi soprattutto, chiamiamoli **macro-propositi**
riesco quasi sempre ad attuarli. Tanti invece, più piccoli, briciole, i
**micro-propositi** appunto, si perdono per strada. Negli anni ho imparato a scremare questi ultimi a monte in modo da tenere solo
quelli verosimilmente realizzabili. 

Alcuni propositi che mi piacerebbe realizzare o approfondire:

* dedicare più tempo all'**arte**: andare a teatro, andare all'opera, andare ai
  concerti sinfonici, frequentare più mostre, documentarmi ed ascoltare
  programmi dedicati
* **viaggiare da solo**: organizzare un viaggio in solitaria (probabilmente qualche
  capitale d'Europa) e farlo in maniera consapevole, non iper-turistica
  (e.g. non organizzare tutto tutto, lasciare spazio agli imprevisti e prendersi
  il tempo necessario per vedere tutto in tempi umani e rilassati)
* approfondire la passione dei **bonsai**: è da qualche anno che sto acarezzando
  questa idea, vorrei che diventasse più seria, non vorrei però che mi vincolasse
  troppo alla presenza in casa
* trattare la **musica** con più rispetto e consapevolezza: non sforzarsi di
  ascoltare più musica possibile solo per scoprire l'enorme mole di artisti che
  ci sono a giro ma sapersi concentrare via via sulla musica che si è **scelto**
  di ascoltare. Per fare questo vorrei realizzare finalmente in casa nuova
  l'impianto hi-fi per il giradischi ed il lettore cd (questo non deve diventare
  una chimera dell'ascolto puro ai livelli dell'high-end ma solo lo strumento
  attraverso il quale ascoltare al meglio la musica) Inoltre mi piacerebbe, con molta serenità,
  rincominciare a suonare il pianoforte classico.
* **correre** di più: parallelamente all'allenamento in palestra vorrei che la corsa
  diventasse una routine (livello di difficoltà: altissimo)

Penso che siano quasi tutti realizzabili. Alcuni sono ereditati dagli anni passati o
sono dei miglioramenti di cose a cui già stavo pensando nei mesi precedenti. Sono comunque tutti
legati da un filo rosso che li accomuna: la consapevolezza ed il rispetto del
**tempo**. Mi sono reso conto che dal periodo universitario in poi il mio cervello
si è abituato ad andare più veloce e facendo così mi sembra di aver perso dei
pezzi per strada, pezzi di passioni, pezzi di me. Vorrei rallentare e tornare a
quel modo di affrontare la vita in cui dedico alle cose che mi appassionano il
tempo che necessitano, aspettando e pazientando se non riesce tutto al primo colpo. Penso che ci riuscirò. Sto affrontando questo
problema da più fronti, magari questa strategia è quella giusta.

Adesso ha smesso di piovere ed è uscito il sole. Sto vedendo dalla veranda che molta gente
risale dalla spiaggia verso le case ed immagino che molti si siano ritrovati
per un'oretta buona tutti stipati sotto la tettoia minuscola degli stabilimenti balneari ad
aspettare che la pioggia diminuisse o smettesse del tutto. Ecco mi sembra che
ogni tanto la pioggia, come la [bonaccia](https://www.treccani.it/vocabolario/bonaccia/){:target="_blank"} per i velisti, serva e sia necessaria.
Serve perché ci permette di fermarci e riflettere, su quello che siamo
diventati, sulla musica che abbiamo appena ascoltato, sul libro che abbiamo
letto o sul film che abbiamo visto. Questo ci fa assaporare meglio la vita e ci
fa assimilare meglio le informazioni che riceviamo. Prendersi il tempo significa anche confrontarsi con altri che, come noi,
aspettano che il temporale estivo sia finito. 

![dopo il temporale](https://res.cloudinary.com/eugenio-rossini/image/upload/t_Rounded 4:3/v1724492146/IMG_1070_i84ofk.png){: .mx-auto.d-block :}